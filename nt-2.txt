Blanes
Els nous mandats democràtics viscuts fins ara a Blanes permeten certificar que, a més de ser l’entrada sud de la Costa Brava, aquesta ciutat evita amb una persistència germànica les majories absolutes. Ni PSC ni CiU, les dues formacions que durant aquests 36 anys han accedit a l’alcaldia -5 vegades els socialistes i 4 els convergents-, han obtingut mai els 11 regidors que assegurarien l’estabilitat del govern municipal sense necessitar els vots de cap altre grup. La presència de fins a nou candidatures fa que les eleccions del 24-M es presentin molt obertes. Tot indica que, excepte sorpresa majúscula, ningú no assolirà la majoria absoluta.

Si s’arribés a materialitzar algun pacte de govern, les dues opcions més factibles serien: CiU amb ERC o PSC amb ICV-EUiA. Evidentment, també podria donar-se el cas que no s’arribés a cap acord; de fet, el fins ara alcalde, Josep Marigó (PSC), que al gener va anunciar abruptament que no optava a la reelecció, ha pogut governar en minoria aquest últim mandat, gràcies sobretot a suports puntuals de CiU i el PP. Això no ha impedit, però, que abandoni el càrrec esgotat i decebut. I és que Marigó, que serà rellevat per Miquel Lupiáñez com a cap de llista, no només ha hagut d’afrontar la duresa d’una gestió marcada per les retallades, sinó que ha rebut diverses denúncies, totes arxivades, i totes presentades per Josep Ridaura, president del Club Hoquei Blanes. En una d’aquestes querelles, l’alcalde, la seva dona i l’interventor municipal van ser imputats per prevaricació i tràfic d’influències per les subvencions a l’escola de música. En una altra, presentada per Ridaura i tres membres del Partit Democràtic de Blanes (PDB) -entre ells Anselm Ramos, candidat en aquests comicis-, se l’acusava de malversació i prevaricació pel sobrecost de la ciutat esportiva. Tot i que l’oposició no ha volgut fer sang amb aquestes querelles i ni tan sols li han demanat la dimissió, el desgast ha sigut evident.

Conflictes, queixes i crítiques

Més enllà dels conflictes judicials, les estretors pressupostàries han conduït, per exemple, a la proliferació de les polèmiques zones blaves, les queixes per manca d’implicació amb la gent amb problemes d’habitatge i les sagnants retallades a l’Hospital Comarcal de la Selva. Aquestes últimes, atribuïbles a la conselleria de Salut, van dur 3.000 persones a manifestar-se fa un any i mig pels carrers de Blanes.

Marigó, criticat pel rebut de l’aigua (les segones residències paguen més) i per suprimir el Festival Sa Costa Barrakes, també ha mantingut un petit conflicte amb el Consell Comarcal per desacords amb el repartiment dels guanys de l’empresa mixta de neteja. En el terreny polític, el PSC va perdre el gener del 2013 la portaveu del grup, Lourdes Fàbrega, per discrepàncies polítiques i de gestió. Segons Fàbrega, l’equip de govern queia en els mateixos defectes que criticava de l’anterior govern de CiU, com ara quadrar el pressupost mitjançant cànons extraordinaris, la manca de rumb o el desgovern. Sense donar-li la raó, Marigó admet que les alternances al govern dificulten la creació d’un model de ciutat.

Un dels problemes que inevitablement haurà d’afrontar el futur equip de govern serà l’incivisme als Pins. Fa dues setmanes, un grup de propietaris i llogaters dels apartaments Lotus d’aquest barri van reclamar a l’Ajuntament que els indemnitzés amb tres milions d’euros per la contaminació acústica provocada pels locals d’oci d’aquesta zona, on sovint es produeixen danys a vehicles i habitatges.

El govern també ha assolit victòries. A més de l’obertura de la Biblioteca Jove el gener del 2014, l’alcalde va aconseguir el juny passat que el propietari del Jardí Botànic Pinya de Rosa tornés a obrir-lo després d’haver-lo tancat molest pels requeriments d’Urbanisme. L’alcalde també va anunciar un consens per modificar el POUM i permetre obres en aquesta finca, situada dins d’un paratge natural d’interès nacional. A més, aquest mandat hi ha hagut dues inauguracions a càrrec de dos consellers de Territori: amb Lluís Recoder, l’ampliació del port el juny del 2012, i amb Santi Vila, no fa ni un mes i mig, les noves instal·lacions nàutiques.

Malgrat això, Marigó no té gaires motius per acabar satisfet el mandat. Va proposar que el substituís com a candidata la regidora de Cultura, Lara Torres, però l’executiva local del PSC es va decantar pel regidor d’Urbanisme, Miquel Lupiáñez. “Hi ha molt de masclisme encara, al meu partit i arreu”, va dir llavors Marigó. La realitat no sembla contradir-lo: els nou caps de llista que es presenten a la ciutat són homes.

Optimisme dels caps de llista

Si la història es repetís, l’alcaldia de Blanes tindria només dos candidats amb autèntiques possibilitats: Lupiáñez i el convergent Quim Torrecillas. Però la història i les estadístiques no tenen gaire pes quan els ciutadans estan cridats a les urnes. Això permet que fins i tot el teòric tercer en discòrdia, Joan Salmerón, cap de llista d’ICV-EUiA, que actualment compta amb quatre regidors i es presenta aliat amb Pirates, visualitzi la possibilitat de governar. “El més normal és que s’hagi d’anar a pactes, i els nostres sempre seran amb formacions d’esquerres”, avisa. El PSC prefereix no considerar aquest escenari, almenys de moment.

Lupiáñez també difereix amb Salmerón en valorar l’últim mandat. Mentre l’ecosocialista qualifica Marigó de “pèssim alcalde d’esquerres, que s’ha dedicat de manera gairebé exclusiva a eixugar el deute municipal a expenses dels serveis socials”, Lupiáñez sosté que el consistori “ha de continuar gestionant els recursos econòmics amb eficiència i evitar la tendència a l’endeutament”. Tot i preveure uns comicis disputats, el candidat del PSC, que té com a referent Dolors Oms -alcaldessa del 1979 al 1987 i del 1991 al 1995-, preveu que Blanes continuarà sent socialista.

El cap de llista de CiU, Quim Torrecillas, no opina el mateix. Una de les seves principals propostes és “posar Blanes de moda” potenciant el que ja es té, “com els jardins botànics, el mar i el concurs de focs d’artifici”. També vol desestacionalitzar l’oferta turística. “Ha sigut el mandat del fracàs en la gestió del turisme. El govern no ha fet un sol projecte turístic en una població on el 78% dels cotitzants treballen en els sectors turisme, serveis i comerç”, lamenta Torrecillas. El candidat del PP, Salvador Tordera, que ha donat suport al PSC en els dos últims pressupostos, també té uns quants retrets per a Marigó: “Ha governat sense il·lusió ni idees, amb enorme afany recaptatori. Ha adormit Blanes”.

Aspirants a tornar al consistori

A part de les quatre formacions que ara tenen representació a l’Ajuntament, n’hi ha cinc més que aspiren a entrar-hi: l’agrupació d’electors Batega per Blanes, la CUP, ERC, Ciutadans i el PDB. Aquest últim grup, encapçalat per Anselm Ramos, es va presentar a l’últim moment i contra tot pronòstic. En les passades eleccions només va rebre 252 vots i va desaparèixer del consistori, però en el període 2007-2011 tenia dos regidors i va governar amb CiU i PP. En aquell mandat, ERC, amb un regidor, els va donar suport des de l’oposició. El 2011 els republicans es van quedar fora del ple i ara volen tornar-hi liderats per Àngel Canosa. La CUP fa quatre anys es va quedar, per només 60 vots, a les portes de l’Ajuntament. Amb Jaume Pujadas com a cap de llista, aspira a traslladar als despatxos municipals la feina que ha fet al carrer durant aquest últim mandat. Jordi Urgell (Batega per Blanes, que rep el suport de Podem) i Sergio Atalaya (Ciutadans) lluitaran per entrar per primer cop al consistori.

Si es confirmen els pronòstics i cap formació no aconsegueix la majoria absoluta, a la possibilitat dels pactes CiU-ERC o PSC-ICV-EUiA caldria afegir-hi una tercera opció: la sociovergència. A Blanes no s’ha arribat a plasmar, però en aquesta ocasió es podria veure afavorida pel perfil de Lupiáñez i Torrecillas. Aquest últim, però, hauria de valorar si entra en contradicció amb el quòrum sobiranista reclamat per Artur Mas.

ELS CANDIDATS

MIQUEL LUPIÁÑE, PSC

Tècnic de telecomunicacions i expert en fibra òptica. A les llistes del PSC des del 1999. Actual regidor d’Urbanisme.

QUIM TORRECILLAS, CiU

Advocat. Vinculat al Girona FC com a directiu i jurista. Membre de l’equip de govern (CiU, PDB, PP) en el mandat 2007-2011.

JOAN SALMERÓN, ICV-EUiA

Empleat de banca. Delegat sindical de CCOO. Portaveu d’ICV-EUiA des del 2003. Portaveu al Consell Comarcal de la Selva.

SALVADOR TORDERA, PP

Directiu en empreses de distribució del sector alimentari. Administrador de l’empresa Blamar, SA. Portaveu del PP des del 2011.

JAUME PUJADAS, CUP

Llicenciat en comunicació audiovisual. Realitzador i director de documentals i curtmetratges. Opta a l’alcaldia per primer cop.

ÀNGEL CANOSA, ERC

Ha exercit de jutge a Blanes. Té un despatx d’advocats. Encarna un projecte nou per recuperar la representació a l’Ajuntament.

SERGIO ATALAYA, C's

Empresari. Vinculat al PSUC del 1998 al 2006. Fa quatre anys ja va ser cap de llista de la formació, la sisena més votada.

 

ELS REPTES

1. Prolongació de l’autopista C-32 fins a Lloret de Mar

Malgrat l’oposició d’una plataforma de veïns, el projecte ha superat tots els tràmits i previsiblement s’executarà en aquest mandat. Hi passaran 9.600 vehicles diaris i s’alleugerirà la intensitat del trànsit a les carreteres que uneixen Blanes amb Lloret i Tordera.

2. Places d’aparcament al centre de la ciutat

La creació de la zona blava i la pujada de tarifes ha sigut molt criticada per veïns i oposició. Caldrà veure si en aquest mandat es recupera el projecte per fer dos pàrquings d’ús públic que complementin l’aparcament soterrat.

3. Incivisme per l’oci nocturn als Pins i la Plantera

El nou equip de govern haurà de resoldre els problemes d’incivisme que es produeixen als Pins, on hi ha el gruix de la zona d’oci nocturn, i a la Plantera, per on els joves es desplacen per anar i tornar a l’estació de tren.

4. Corregir el dèficit de la Ciutat Esportiva

Inaugurada el 2011 al final del mandat del CiU, encara no ha sigut el revulsiu previst. El nou govern municipal haurà de gestionar unes instal·lacions que generen un dèficit anual d’un milió d’euros.

5. L’anhelada construcció d’una piscina municipal

Fa més de 30 anys que la ciutat clama per aquest equipament, però de moment els blanencs han d’anar a les piscines de Malgrat i Lloret. La construcció de la piscina és una proposta recurrent quan arriben eleccions, però ningú ha sigut capaç de tirar-la endavant.
