Sant Cugat del Vallès, Mataró
Sis famílies, cinc d'una escola de Sant Cugat del Vallès i una d'un centre de Mataró, han demanat l'escolarització en castellà. El departament d'Ensenyament ha confirmat que són sis noves peticions i que els centres hauran d'aplicar les mesures cautelars que marca el Tribunal Superior de Justícia de Catalunya (TSJC) en la seva interlocutòria i, per tant, impartir el 25% de classes en castellà al grup de l'alumne que ho ha sol·licitat.

Aquests casos arriben després que el Tribunal Suprem confirmés, en dos casos anteriors, que el 25% de les classes eren una proporció "raonable" i desestimés el recurs de les famílies que sol·licitaven arribar al 50%.

El portaveu del Govern, Francesc Homs, ha apuntat que en els casos puntuals que hi pugui haver que afectin centres educatius concrets "es donarà la resposta d'acord amb el departament d'Ensenyament que escaigui d'acord amb la casuística que hi pugui haver". En tot cas, ha remarcat que s'està més "en el pla de la identificació puntual i anecdòtica que en una situació d'ordre general".

Homs ha aprofitat per denunciar "l'ofensiva contra la llengua catalana" que està portant a terme l'Estat i ha recordat que al darrere de la immersió hi ha una amplíssima majoria social i parlamentària compromesa a defensar un model que ha portat a "un nivell de cohesió social de referència". "Els que ho critiquen ho deuen fer des del desconeixement pedagògic", ha conclòs.
